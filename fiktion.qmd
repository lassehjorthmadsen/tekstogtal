---
title: "Mine skønlitterære bøger"
---

### De Ti Fingre

Den aparte, men begavede Matias Kaa får mere spænding, end han havde håbet på, da han bliver tvunget ind i et job som talknuser for en mystisk kroatisk organisation ved navn *De Ti Fingre*, ledet af den karismatiske Alexander. 

::: column-margin
![*De Ti Fingre*. Forlaget Hest, 2020](images/FINAL_tifingre.jpg)
:::

Matias suges ind i en vanvittig historie, der udspringer af Balkans traumatiske fortid, fra slaget på Solsortesletten i 1389, til serien af krige i Jugoslavien i 1990'erne. For sent opdager Matias rækkevidden af Alexander og *De Ti Fingres* magt.

*De Ti Fingre* er en begavet spændingsroman, hvor historiske fakta spiller op mod en nervepirrende, nutidig fortælling. Bogen er en selvstændig fortsættelse af *Haikudetektiven*, hvor Matias Kaa optrådte for første gang.

\

### Haikudetektiven
37-årige Matias Kaa har nok at gøre med sit sociale handicap og med at læse haikudigte på internettet i arbejdstiden. Hans enspændertilværelse bliver vendt på hovedet, da Matias overordnede, Victor Staun, begår selvmord midt i kontorlandskabet.

::: column-margin
![*Haikudetektiven*. Forlaget Aronsen, 2015](images/Haikudetektiven-forside-300x461.jpg)
:::

Matias bliver presset ud i en brutal magtkamp på sin arbejdsplads og beslutter sammen med journalistpraktikanten Josefine, at finde frem til sandheden om Stauns død. Men Matias og Josefine er chanceløse overfor det inferno af katastrofer deres efterforskning udløser. Snart står Matias over for en skrupelløs psykolog, en sadist, en hensynsløs forbryderorganisation, og sin egen ustabile psyke.

Haikudetektiven er et stakåndet mareridt af en krimi, spækket med knastør humor, i et miljø vi alle kender.

\

### Udkanten
Marion flytter fra sit kollektiv i København til den lille landsby Nørre Næsby på den jyske vestkyst. Hendes plan er at åbne sin egen butik og sælge økologiske varer. Hun ankommer fuld af selvsikkerhed og føler sig varmt modtaget i det lille samfund. Men tingene er ikke, hvad de giver sig ud for, og langsomt føres Marion ind i en fjendtlig og intrigant verden, hvor alle vogter over en hemmelighed.

::: column-margin
![*Udkanten*. Forlaget Aronsen, 2014](images/Udkanten_cover.jpg)
:::

Udkanten er et voldsomt og stærkt portræt af, hvad der sker med en kvinde, der ”bryder ind” i Udkantsdanmark

*”Lasse Hjorth Madsen har et suverænt overblik og orkestrerer sine virkemidler med sans for timing. Historien om en ukuelig idealist, der alligevel er dømt til at tabe, er forrygende læsning.”*
– Jyllands-Posten

\

### PR
Christian er en intelligent, charmerende, småkriminel spillefugl. Alligevel havner han en dag ved et tilfælde i et konsulentfirma, iført jakkesæt og i fuld gang med den karriere han altid har forsøgt at undgå. Christian forfølger sin nye løbebane, fast besluttet på at proppe lommerne
med penge. Han bliver hjulpet på vej af en lejemorder, en medarbejder i cpr-registeret og en national imagekrise.

::: column-margin
![*PR*. Borgens Forlag, 2009](images/PR_omslag_endeligt-3.jpg)
:::

PR er et cirkelspark af en hustlerroman om snyd, svindel, bluff, løgn,
ærlighed og samvittighed i den del af konsulentverdenen der beskæftiger
sig med pr, kommunikation, branding, imagepleje og spin.



